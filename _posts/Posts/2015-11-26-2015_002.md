---
published: true
title: שלוש דרכים לפקח הרכש הממשלתי בעזרת "מפתח התקציב"
layout: post
tagline: null
---

#### חדש ב"מפתח התקציב" - מידע מפורט על רכש משרדי הממשלה והתקשרויות עם גופים פרטיים

אתר מפתח התקציב פועל במתכונת זו או אחרת מאז 2010 ומנגיש לציבור מידע על כל מה שנעשה בתקציב המדינה, ובעיקר שינויים והעברות בסעיפי התקציב. לאחרונה שידרגנו את האתר והוא כולל כלים חדשים המאפשרים גם להציג ולנתח מידע בנוגע לרכש ממשלתי והתקשרויות משרדי הממשלה עם גופים פרטיים. 
הנתונים הם מתוך המידע המפורסם באתר [מינהל הרכש הממשלתי](https://www.mr.gov.il/Pages/HomePage.aspx), אשר כולל מידע על התקשרויות משרדי הממשלה בפטור ממכרז החל מתחילת שנת 2009. נתונים אלו מצטרפים לנתונים על מענקי תמיכות המשולבים כבר באתר, וביחד הם מרכיבים תמונה רחבה של מרבית הכספים המועברים על ידי המדינה לגופים פרטיים. הכלים החדשים מציגים מספר יתרונות משמעותיים על פני "אתר מינהל הרכש הממשלתי" ובשורה התחתונה מאפשרים פיקוח אפקטיבי יותר על התקשרויות משרדי הממשלה וזיהוי נוח יותר של התקשרויות בעייתיות, שראוי להצביע עליהן.  

סיכמנו עבורכם שלושה דברים איקריים שתוכלו לעשות בעזרת הכלים החדשים:

1. מעקב אחרי התקשרויות עם גוף מסויים
האתר מאפשר לבחור גוף מסויים (חברה, עמותה וכו') ולראות בתצוגה נוחה את כלל הכספים שאותו גוף מקבל באמצעות התקשרויות בפטור ותמיכות. דרך תיבת "חיפוש חופשי" (הממוקמת למעלה מימין) ניתן לחפש לפי שם הגוף או לפי מספר תאגיד (מספר ח.פ., ע.ר. או חל"צ). 
לדוגמא: על מנת לחפש את כל הכספים המועברים לחברת "מרמנת" רשמו בשורת החיפוש "מרמנת":

לחיצה על השורה תביא ל[עמוד המציג במרוכז את כל המידע על התקשרויות ותמיכות לחברת מרמנת](http://www.obudget.org/#entity/512027129/2014/main), בתצוגה נוחה ובחתך לפי משרדים:

מאגר הנתונים שלנו כולל מידע על כעשרת אלפים גופים שונים, בהם חברות פרטיות, עמותות, רשויות מקומיות, תאגידים סטטוטוריים, עוסקים מורשים וגופים נוספים. 

2. מעקב שוטף אחרי התקשרויות חדשות
בנוסף לחיפוש ספציפי, תוכלו להתעדכן באמצעות האתר על התקשרויות חדשות בפטור ממכרז. מידע זה מתעדכן על ידי משרדי הממשלה באופן יום יומי, כאשר החוק קובע כי כל התקשרות חדשה בפטור ממכרז צריכה להתפרסם בתוך 5 ימים בלבד (לקריאה נוספת על התקשרויות במכרז ופטור ממכרז ראו [כאן](https://he.wikisource.org/wiki/%D7%AA%D7%A7%D7%A0%D7%95%D7%AA_%D7%97%D7%95%D7%91%D7%AA_%D7%94%D7%9E%D7%9B%D7%A8%D7%96%D7%99%D7%9D) ו[כאן](http://hozrim.mof.gov.il/doc/hashkal/horaot.nsf/ByNum/7.8.1). רשימת ההתקשרויות החדשות שעודכנו מופיעה בעמוד "התקשרויות חדשות" שהוספנו לאתר לאחרונה. 

גם כאן, התצוגה נוחה, על מנת לאפשר למשתמשים להבין במהירות את התמונה המלאה ביחס לכל התקשרות. כל המידע בנוגע להתקשרות מוצג אוטומטית (שם הספק, נושא ההתקשרות, היקף ההתקשרות ופרוטוקולים ומסמכים מצורפים ועוד). בנוסף, אנחנו מציגים את כלל המידע ביחס לגוף הרלוונטי שאיתו מתקשרים - וכך ניתן לראות מיד לא רק את ההתקשרות הנוכחית אלא גם את כל שאר ההתקשרויות והתמיכות הקודמות שלו עם כל משרדי הממשלה.  
בכל יום מתעדכנות בממוצע כמה עשרות התקשרויות חדשות, ולכן מעבר אפקטיבי עליהן מחייב לסדר אותן בצורה יעילה ומושכלת. לצורך כך, מיינו עבורכם את הרשימה לפי מידת העניין של ההתקשרויות (בעזרת מדד המורכב משורה ארוכה של פרמטרים, בהם סכום ההתקשרות, המשרד, נושא ההתקשרות ועוד). במהלך השבועות הקרובים אנחנו מקווים להוסיף אפשרויות נוספות למיון וסינון - על פי משרדים ספציפיים, סכום ותאריך עדכון. 

 
דוגמא לשימוש שנעשה לאחרונה בעמוד זה היא התחקיר שהתפרסם בדה-מרקר בעניין [התקשרות משרד התפוצות (בראשות בנט) עם עמותת גשר](http://www.themarker.com/news/1.2778695). מדובר בהתקשרות שנעשתה בפטור ממכרז בין המשרד לירושלים והתפוצות עם עמותה שנשיאה הוא פעיל בכיר בבית היהודי - וזאת חרף הסתייגותם הבולטת של חלק מחברי הועדה שטענו שאפשר להשיג את מטרות ההתקשרות גם בהתקשרות במכרז (כפי שעלה ממסמך הפרוטקול שצורף על ידי המשרד). בעקבות התחקיר פנתה "מולד" ליועץ המשפטי לממשלה בבקשה לערוך בדיקה בנוגע להתקשרות זו, וכמו כן, "התנועה לאיכות השלטון" פנתה לשר בנט בדרישה לשקול מחדש את ההתקשרות עם עמותת גשר..

ניתן לראות את הרשומה והמסמך [בעמוד של עמותת "גשר" באתר מפתח התקציב](http://www.obudget.org/#entity/580054062/2014/main). 

